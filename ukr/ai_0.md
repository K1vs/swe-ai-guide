# ШІ в розробці програмного забезпечення

## Передмова

Ця серія публікацій призначена для інформування та обговорення питань, пов'язаних із використанням ШІ в розробці програмного забезпечення. Це дуже динамічна галузь, і багатьом розробникам доволі важко стежити за новинами й технологіями. 

Маркетинг часто завищує очікування від ШІ у програмуванні, що призводить до двох крайностей: або розробники вважають ШІ непридатним до використання, або очікують, що ШІ зробить усе за них. Істина десь посередині. 

Завдання цієї серії публікацій - дати реалістичну картину можливостей та способів використання сучасного ШІ в розробці програмного забезпечення, спираючись на фактичний досвід, а не на рекламні обіцянки.

## Стан на серпень 2025

1. Станом на серпень 2025 року ШІ в розробці є **головним інструментом розробки ПЗ**, важливішим, зокрема, за IDE. Хоча багато команд через інерцію та обережність ще не повністю інтегрували ШІ у свої процеси, ті розробники, які активно використовують сучасні ШІ-інструменти, демонструють дуже значне зростання продуктивності. Це суттєво відрізняється від 2022–2023 років, коли ШІ був радше іграшкою, і від 2024 року, коли він уже був корисним, але ще не ключовим інструментом розробника.
2. Ключовий чинник сучасного буму ШІ - поява архітектури трансформерів і потужних LLM (Large Language Models), які здатні імітувати людську мову й певною мірою міркування. На відміну від попередніх архітектур штучних нейронних мереж, трансформери добре масштабуються, що дозволило навчати сучасні моделі на майже всіх доступних в інтернеті текстових даних.
3. Першим способом використання LLM був простий чат. Попри видиму простоту, на практиці все не так однозначно. Оскільки LLM - це не інтелект у широкому розумінні, а статистичний предиктор наступного токена, вкрай важливо подавати моделі якісні запити. Запит називають промптом, а методи його якісного формулювання - інженерією промптів. Ручне формулювання промптів - складне завдання, що потребує досвіду та практики.
4. Незважаючи на те, що нові моделі більше не є проривними порівнянно з попередніми, їх можливості постійно зростають. Досягнутий рівень "розумності" моделей відкрив можливості для масової розробки та впровадження інструментів на базі LLM. Такі інструменти надають моделям "очі та руки", дозволяючи виконувати реальну роботу й заощаджувати час. Їх називають LLM-агентами.
5. LLM-агенти виконують різні завдання, використовуючи моделі. Зазвичай вони містять набір заготовлених промптів, що налаштовують модель на конкретні задачі й визначають протокол взаємодії між моделлю та агентом. Окрім цього, агент має інтерпретатор протоколу, який виконує дії на машині, де його запущено: перегляд файлової системи, читання/запис файлів, виконання команд, пошук в інтернеті тощо.
6. Складно створити агента, здатного взаємодіяти з усіма інструментами. Для цього існують спеціалізовані розширення. У листопаді 2024 року запропоновано протокол MCP, який дозволяє на стороні інструменту реалізувати інтерфейс для агента. Це дає змогу агенту з MCP-клієнтом взаємодіяти з інструментом із MCP-сервером без взаємної попередньої інтеграції.
7. Глибоке впровадження ШІ в процес розробки - складний шлях, що потребує юридичних і технічних рішень. Водночас почати використовувати ШІ в базовому вигляді й отримати більшість переваг можна швидко й просто. У більшості компаній, які займаються розробкою програмного забезпечення, є політика застосування ШІ, з якою обов’язково слід ознайомитися. Її головна мета - не допустити витоку інформації через ШІ-сервіси, що можливо під час використання некорпоративних або персональних облікових записів. Для своїх персональних Open Source проєктів можна використовувати будь-який ШІ-інструмент від надійного виробкика з будь-яким тарифом користування, в тому числі і безкоштовним.

Деталі по кожному пункту буде розглянуто в наступних постах. Прошу відгукуватися на цей пост, якщо ви хочете допомогти розширити цю серію публікацій. Буду вдячний за будь-які побажання, зауваження, пропозиції. Описане тут, це лише моя особиста думка, хоч і підкріплена іншими джерелами, тому дискусії для пошуку істини вітаються. Єдине прохання - не публікувати просто посилання на ШІ новини без власного висновку, так як їх надзвичайно багато, але рівень їх достовірності украй низьким.